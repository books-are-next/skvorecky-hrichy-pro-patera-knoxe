---
title: Rozhřešení
---

V povídkách, kde by příliš těžký hřích proti Knoxovu Desateru znemožnil čtenáři logickou dedukci, je hřích „vykoupen“ stopou podstatně nápadnější, než káže dobrý mrav detektivky. Jindy lze zas vydedukovat řešení, jestliže se čtenář dobře naučí páterova přikázání.

1) Intimní záležitost

Zmínka o režisérově choti, která je vrahem, padne v příběhu až velmi pozdě, a i potom je vražedkyně zcela mimo vyprávění: tedy hřích proti přikázání prvému_._ Protože ovšem čtenář ví, že režisér Weyr má syna, nabízí se otázka po existenci manželky. Nikde v povídce není řečeno, že by Weyr byl vdovec; naopak, nejméně dvakrát se uvádí, že se Weyr obává prozrazení aférky s Evou. Hlavní stopou je výpověď dr. Hejduka, o němž se čtenář dozví, že trpí vrozenou neplodností, a přesto je otcem dcery. Z jeho výpovědi je zřejmé, že sukničkář Weyr se dobře znal s Hejdukovou ženou. A ovšem: stopa jako trám je v seznamu osob na titulní stránce povídky; vůbec je dobře tyto seznamy nepřeskakovat.

2) Omyl v Šlágrsé

Dvě tajné chodby: tedy porušeno je přikázání třetí_._ Je zde ovšem dosti nápadný podezřelý, a stopa vedoucí k odhalení jeho motivace je zcela polopatě čtenáři napovězena v povídce Intimní záležitost, v Borůvkově vyprávění o komárenském vrahovi v afektu. Mimoto Knox své přikázání upřesňuje vysvětlením, že tajná chodba je přípustná pouze tehdy, odehrává-li se děj ve stavbě, kde lze takové zařízení předpokládat. Hotel Klášter je bývalý klášter: tedy dost nápadná stopa poukazující k řešení odpovědi na otázku How?

3) Ženské za volantem

Když Eva obchází automobily, „zadoutná jí v bedýnce jiskřička“, její obsah ovšem čtenáři nesdělí. Hřích proti přikázání osmému_._ Z popisu toho, co Eva viděla na stráni, lze ovšem docela regulérně vydedukovat, že vozidlo pachatele mělo volant na pravé straně: v Itálii se jezdí vpravo, dívka přiběhla k automobilu z pravé strany, oběhla vůz zpředu a sedla si vedle řidiče. Tenisová raketa v Terrově automobilu leží však napravo na sedadle vedle řidiče. Čtenář tedy sice nemůže určit pachatele – Eva zatajila základní stopu – ale může dokázat, že kapitán Potarot se mýlí, označuje-li za vraha Terru.

4) Otázka alibi

Dvojníci – přikázání desáté_._ Při pečlivém sledování řady stop (srovnání příchodů a odchodů, amatérské kouření a zažloutlé prsty, záhadný Angličan, který beze stopy zmizí, aj.) lze ovšem snadno vydedukovat hřích. Nelze odhalit totožnost pachatele a motiv lze těžko odhadnout s určitostí. Povídka je však Howdunit_,_ a nevyžaduje proto bezpodmínečnou odpověď na zbývající dvě ze tří kardinálních otázek detektivky.

5) Proč tolik šámusů

Evu v tomhle přívalu krve a slangových slovíček (vhodných pro konverzaci s mladými Američankami) vede v podstatě intuice: přikázání šesté_._ Nelze ovšem vyloučit možnost, že čtenář nadaný opravdu geniální schopností dedukce přijde na vraha i přísně logickým postupem.

6) Justiční omyl

Potenciální pachatel matricidia (a spolu s ním hromadné vraždy cestujících v letadle Binghamton – Chicago) je tu uvězněn za zločin žhářství, který de facto spáchala Eva – detektiv téhle knihy – když balíček s pekelným strojem, přichystaným pro maminku, ukradla z kufru staré paní Cornhillové a schovala jej pod postel, domnívajíc se, že pekelný stroj zastavila. Eva je ovšem pachatelem neúmyslným, ale to mi, doufám, bude odpuštěno v říši čistě formální logiky detektivek nerealistické školy. Požár byl soudem označen za zločin, a každý zločin musí mít pachatele. Přikázání sedmé_._

Různé stopy (vrahova nervozita, s níž čeká na zprávu, zda babička v pořádku doletěla; koupě zbytečně nákladného budíku; vrahovo domácí kutilství; jeho finanční tíseň a životní pojistky pro všechny rodinné příslušníky včetně babičky aj.) ovšem dostatečně jasně vedou k logické dedukci.

7) Matematikové z Grizzly Drive

Zde je velmi okatě porušeno přikázání čtvrté_._ Pokud čtenář ovládá matematiku, nebude mu řešení činit potíže. Mne00 vyšší matematice částečně přiučil prof. dr. Václav Chvátal, netuše ovšem, proč mám takový zájem a k čemu jej chci zneužít. Za všechny chyby v konstrukci grafu i v ne zcela mravném řešení rovnice nenese proto v žádném případě odpovědnost.

8) Atlantická romance

Nejenže se vyskytuje Číňan – slečna Abigail Wong –, ale je dokonce vrahem. Přikázání páté_._ I zde jsou přirozeně bohatě rozesety stopy, použitelné k přísně logické dedukci.

9) Mezi námi děvčaty

V povídce Otázka alibi vystoupila Zuzán jako Evin watson, a příběh o vraždě v Neuilly Zuzán vypráví, podobně jako dr. Watson vyprávěl dobrodružství svého přítele z Baker Street. Přitom však prokazuje inteligenci (nebo aspoň mazanost) dost nadprůměrnou, čímž se dopouští hříchu proti devátému přikázání.

10) Třetí vrchol trojúhelníku

Sexuologové by se možná o podstatu věci přeli. Páter Knox však homosexualitu jistě pokládal za faktor nepřirozený. Přikázání druhé_._ Nepřirozenost – ve smyslu páterových názorů – vztahů a osob okolo ing. Ludvy Arnolda je v povídce naznačena víc než nápadně. A koneckonců, ani název není bez významu.

Nakonec poznámka jazyková. Za nejednotnost tvarů (na jedné straně gentleman nebo cocktail, na druhé ofis nebo drajvovat apod.) nenese odpovědnost redaktorka prvního vydání paní Kožíšková, ale tvrdohlavost Evina watsona, myslím toho spisovatele, co se – na rozdíl od slušných lidí doma i v exilu – nestydí ani v krásné literatuře používat i tak silné výrazy jako například Potok; takové slovo, dle Vratislava Blažka blahé paměti, nemá přes rty českého spisovatele vůbec přejít. Proto jej Eva v téhle knize také nepoužívá.
