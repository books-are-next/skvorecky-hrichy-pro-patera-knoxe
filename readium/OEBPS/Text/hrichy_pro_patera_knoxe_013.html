<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Hříchy pro pátera Knoxe</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection9">

<p class="e-bookprozatextkurzivabezpredsazeniprvradku">&nbsp;</p>

<p class="e-bookprozatextkurzivabezpredsazeniprvradku">&nbsp;</p>

<p class="e-bookprozatextkurzivabezpredsazeniprvradku">&nbsp;</p>

<p class="e-booktirazacitacetext">Ležíme s&nbsp;Laurou na stráni
v&nbsp;příjemným stínečku jakejchsi stromečků, kterým se říká pinie, před náma
senzační výhled na nejmenší státeček světa San Marino, Laura brebentí češtinou,
do které mísí četná slova italská, pátý přes devátý, a&nbsp;mně je blaze víc
než v&nbsp;Praze. Je prima den, jsem daleko od Kartouz, za hranicema, Kartouzy
jsou už úplně předminulá minulost, a&nbsp;teď nade mnou běsní středozemní
slunce, obloha je modrá a&nbsp;šichta v&nbsp;baru Orient v&nbsp;Rimini začíná
až v&nbsp;jedenáct večer. Laura,<span> která</span> není žádná
Laura, ale Lubomíra Vosáhlová, kamarádka ještě z&nbsp;našeho starýho dobrýho
biskupáku v&nbsp;Zeleným Hradci, kam jsme do naší třídy chodily jenom my dvě externistky,
obě ze zbožnejch rodin, a&nbsp;dělaly neklidný sny těm hošíkům, co se tam
šprtánim řečtiny připravovali ponejvíc na pozdější dráhu kněžskou, ta samá
Lubomíra, chytře provdaná do Itálie a&nbsp;žijící zde v&nbsp;hříchu, vykládá mi
zlomyslnosti o&nbsp;svým manželu velkoobchodníkovi, kterej neni žádnej její
manžel, nýbrž pouze druh, protože Laura byla už jednou vdaná a&nbsp;teď je
rozvedená a&nbsp;takový poběhlice se v&nbsp;Itálii podruhý vdát nemůžou, ponivač
tady jsou v&nbsp;některejch ohledech zbožnější než na biskupáku. A&nbsp;tak
spolu žijou Laura s&nbsp;velkoobchodníkem v&nbsp;hříchu, a&nbsp;v&nbsp;hříchu
Laura povila sedm dětí, proto tolik, že těch prvních šest byly holky a&nbsp;ty
velkoobchodník, říčnej na dědice, nepokládal jaksi za potomstvo.</p>

<p class="e-bookprozatext">Pod náma, mezi stromy a&nbsp;keři, se vine šedivá
betonka a&nbsp;po ní sem tam přejížděj autíčka v&nbsp;pastelovejch barvách, mně
se klížej voči, Lauřino žvanění mě uspává, z&nbsp;Laury je dokonalá Taliánka
a&nbsp;ten její manželík, to taky není žádnej velkoobchodník, všechno je vůbec
jinak, za velkoobchodníka se pouze vydává, když přijede do Prahy předvádět
symboly svýho společenskýho postavení, který, hlavně v&nbsp;podobě
briliantovejch náhrdelníků, vystavuje na Lauřinym nedostižným poprsí v&nbsp;gigantickým
dekoltu po elegantnějších pražskejch barech. Ve skutečnosti má Giulio docela
mrňavej zlatej dolíček, takovej krámík, kde prodává konzervy s&nbsp;mořskym
vzduchem a&nbsp;upomínkový předměty z&nbsp;mušlí, takový, že musí kupcům při
vzpomínce na Rimini ještě po letech nahánět hrůzu.</p>

<p class="e-bookprozatext">Ale zřejmě to jde na odbyt, krámeček sype miliónky
lir, Lauřiny brilianty jsou pravý brilianty a&nbsp;ten červenej sporťáček, co
stojí na polní cestě kousek od nás, je opravdu Lauřin sporťáček, příjemnej
suvenýr na poslední, konečně úspěšnej porod prvorozenýho syna.</p>

<p class="e-bookprozatext"><span class="calibre3">A&nbsp;Laura, celá
bez sebe, že mě Pragokoncert dodal rovnou do Rimini, si mě plete s&nbsp;vrbou,
mele a&nbsp;plácá, i&nbsp;když mám podezření, že mě na ty věčný pikniky za
město vyváží hlavně proto, aby nebyla spatřená riminskou honorací ve
společnosti sůvy z&nbsp;baru Orient, tedy mě. Čeština se z&nbsp;ní sype tempem
italštiny a&nbsp;mně se klíží oči a&nbsp;klíží, chce se mi spát. Za křovím na
silnici se objeví nějaká holka v&nbsp;šortkách, na zádech ruksak s&nbsp;vlaječkou,
na tu dálku neznámo jakou, stopařka, a&nbsp;kráčí pomalu dlouhýma kroky po
kraji betonky, slunce jí zapaluje zrzavou hlavu měděnou září. Pak se zastaví,
otočí, zvedne ruku, dá paleček vzhůru, jak to tu holky dělaj. A&nbsp;už zaševelí
brzdy, už na silnici zastavuje vozejk barvy malin a&nbsp;v&nbsp;něm pán celej
v&nbsp;bílym, no aby nezastavil, když má ta dívčina takový okončetiny, a&nbsp;holka
obíhá chladič, hups do vozejku a&nbsp;vozejk odpálí jako vystřelenej z&nbsp;děla.
A&nbsp;já v&nbsp;tu chvíli usínám a&nbsp;spim na tom čerstvým piniovym vzduchu,
co ho Giulio prodává blbejm Američanum, a&nbsp;spim jak zabitá.</span></p>

<p class="e-bookhvezdickystred">*&nbsp;*&nbsp;*</p>

<p class="e-booktirazacitacetext"><span class="calibre13">Proto
jsem taky neměla tuchy, kolik času vlastně uplynulo do nenávratna, když mě
Laura vzbudila. Slunce, aspoň se mi zdálo, sebou skoro ani nehnulo, sbalily
jsme zbytky ohromného pikniku, nasedly do sporťáčku, skodrcaly po klikatý polní
cestě mezi keříčkama na betonku, a&nbsp;tam Laura dala vozejku do těla. Rrrrup&nbsp;–
v&nbsp;rychlostní skříni se ozve nezdravej zvuk, ale už si to hasíme
stotřicítkou po šedivý betonce, mezi piniema a&nbsp;živejma ploty, a&nbsp;když
se ohlídnu nalevo na Lauru, má svůj nádhernej antickej profil hrdě vztyčenej na
pozadí rozmazanejch zelení a&nbsp;havraní vlasy jí plápolaj ve větru jak černá
pochodeň.</span></p>

<p class="e-bookhvezdickystred">*&nbsp;*&nbsp;*</p>

<p class="e-booktirazacitacetext">Jenže daleko jsme nedojely.
Zrovna když Laura, na dvou kolech, vybrala ostrou zatáčku kolem motoristický
kaple svatýho Kryštofa, vyloup se před náma z&nbsp;perspektivy bílej policejní
džíp, za nim hlouček policajtů a&nbsp;jeden zved plácačku a&nbsp;stopnul nás,
taktak to Laura stačila ubrzdit.</p>

<p class="e-bookprozatext">„Co se stalo?“ vyhrkla Laura, oči vyvalený a&nbsp;lačný
krvavejch podívanejch. Ale mladíček s&nbsp;důležitym obličejem ve vyžehlený
uniformě jenom ukázal plácačkou na odbočku mezi piniema a&nbsp;řek:</p>

<p class="e-bookprozatext">„Tudy, prosím.“</p>

<p class="e-bookprozatext">Tak jsme tam zahly a&nbsp;za chvilku se před náma
vynoří parkovišťátko s&nbsp;výletní restaurací a&nbsp;před ní v&nbsp;řadě jako
na výstavu seřazenejch pět sporťáčků barvy malin a&nbsp;u&nbsp;každýho pán
v&nbsp;bílym a&nbsp;u&nbsp;každýho pána dva policajti a&nbsp;všichni spolu
vedou diskusi, jak se řiká, vzrušenou, zřejmě se jim něco nelíbí. A&nbsp;já
tonu v&nbsp;nevědomosti, o&nbsp;co jde.</p>

<p class="e-bookhvezdickystred">*&nbsp;*&nbsp;*</p>

<p class="e-booktirazacitacetext">Z&nbsp;tý nevědomosti mě
vysvobodil kapitán, kterej se jmenoval Hercule Potarot, což snad byl nějakej
vtip jistym způsobem sečtělejch rodičů. Vyvalil nejdřív oči na náš sporťáček
a&nbsp;na mladíčka s&nbsp;důležitým obličejem, kterej si naskočil na chladič
a&nbsp;zaved nás na parkovišťátko, a&nbsp;sotva Laura zabrzdila, zařval na toho
vyžehlence:</p>

<p class="e-bookprozatext">„Idiote! Proč obtěžuješ dámy? Co jsi to za vola, ty
krávo?“ </p>

<p class="e-bookprozatext">Dobře jsem mu rozuměla. Zakládal si na spisovný,
i&nbsp;když, pokud jde o&nbsp;slovník, dost lidový italštině. Uklonil se směrem
k&nbsp;Lauře a&nbsp;hned se taky omluvil za drsnou služební řeč. Laura se
usmála a&nbsp;vystrčila na kapitána útočnej dekolt.</p>

<p class="e-bookprozatext">Mladíček zakoktal:</p>

<p class="e-bookprozatext">„Podle rozkazu jsem zadržel sportovní vůz červené
barvy, jedoucí ve směru na San M&nbsp;–“</p>

<p class="e-bookprozatext">„Ach, věčný Bože na nebesích!“ kapitán se nádherně
uchopil za hlavu a&nbsp;zadupal. „Myslet!“ Pěstí se udeřil do čela. „Přemýšlet,
člověče! Copak se dáma na dámě může dopustit vraždy z&nbsp;vilnosti?“</p>

<p class="e-bookprozatext">Tím jsem se konečně dověděla, proč tu stojí těch pět
vzrušenejch pánů v&nbsp;bílejch kombinézách. Laura se jakoby s&nbsp;potlačeným
výkřikem vztyčila na sedadle, otevřela dvířka a&nbsp;vzhledem k&nbsp;svýmu společenskýmu
postavení omdlela dekoltem rovnou do náruče kapitána Potarota.</p>

<p class="e-bookhvezdickystred">*&nbsp;*&nbsp;*</p>

<p class="e-booktirazacitacetext">Vyšlo najevo, že kapitán Lauru
zná, a&nbsp;to tak říkajíc dost dobře. Aspoň její cukrbliky nevypadaly na
premiéru, a&nbsp;kapitán taky moc přeochotně podal referát.</p>

<p class="e-bookprozatext">„Došlo k&nbsp;tomu na sedmasedmdesátém kilometru,“
začal. „Zajel jsem si na motocyklu k&nbsp;příteli, který tam vlastní bungalov,
a&nbsp;jak jdu od něho polní cestou k&nbsp;silnici, uslyším náhle z&nbsp;křoví
u&nbsp;krajnice zoufalé volání o&nbsp;pomoc. Běžím tam, ale je pozdě. Žena už
je mrtvá, uškrcená, oděv částečně serván z&nbsp;těla, ale ptáčka jsem zřejmě
vyrušil, neměl čas dokonat svůj ohavný záměr. Rozhlédnu se a&nbsp;v&nbsp;křoví
vidím mizet chlapa celého v&nbsp;bílém.“ Kapitán dojatě vzdychl, ačkoliv to
dojetí bylo asi tak původní jako Lauřiny mdloby. „Bohu budiž žalováno, spatřil
jsem pouze záda. Takže to mohl být kterýkoliv tady z&nbsp;těch pěti výtečníků!“
Mávl rukou směrem k&nbsp;pěti diskutujícím pánům a&nbsp;jeho pohled, bez ohledu
na presumpci neviny, je zahrnul všechny stejným opovržením, ačkoliv vinen moh
bejt nanejvejš jeden. „A&nbsp;co je horší,“ svraštil zoufale čelo, „nezahlédl
jsem pořádně ani vůz té bestie. Krylo jej křoví. Všiml jsem si pouze, že je to
malinově červený vůz, s&nbsp;největší pravděpodobností otevřené sportovní
vozidlo.“</p>

<p class="e-bookprozatext">Zase kouk směrem k&nbsp;vzrušenýmu debatnímu kroužku. „Ale
jestli masseratti,“ pravil, „porsche, jaguár, austin nebo alfa romeo&nbsp;– kdo
to ví?“ Zvednul ruce k&nbsp;nebi, a&nbsp;už jsem si myslela, že jima skutečně zalomí.
Neudělal to však, jenom je nechal bezmocně klesnout k&nbsp;bokům. „Nemáme se
čeho chytit. Jeden z&nbsp;tamhletěch holomků to určitě byl, běžel jsem totiž
hned k&nbsp;příteli do bungalovu a&nbsp;podařilo se mi telefonicky uzavřít
silnici na stodvacátém kilometru, kde máme stanici silniční policie.“
Rozhořčeně se zamračil na zámožné muže, které před chvílí nazval holomky. „Mezi
sedmasedmdesátým a&nbsp;stodvacátým kilometrem není žádná odbočka, žádná
vedlejší cesta, a&nbsp;od chvíle, kdy jsem viděl toho padoucha startovat, až do
chvíle, kdy naši uzavřeli silnici, neuběhly víc než čtyři minuty. Aby bídák
ujel za čtyři minuty,“ kapitán roztáhl prsty levé ruky a&nbsp;něco na nich
počítal, „třiačtyřicet kilometrů, musel by vyvinout rychlost,“ zase počítal, „šest
set šedesát kilometrů v&nbsp;hodině. To by byl absolutní světový rekord,“ udiveně
pohlédl na malinové vozíky. „To žádné z&nbsp;těchhle vozidel nedokáže, ani na
dně Solného jezera. Nene! Jeden z&nbsp;těch zvrhlíků to je!“ zabušil pěstí do
stolu a&nbsp;muži, degradovaní teď už na zvrhlíky, na moment přestali
diskutovat a&nbsp;koukli se směrem k&nbsp;nám. Kapitán prohlásil, že můžem
pochopitelně pokračovat v&nbsp;krasojízdě, neb nás se to netejká.</p>

<p class="e-bookprozatext">Laura však našpulila pusu a&nbsp;udělala na kapitána
zamilovaný oči: „Prosím, Hercule, mohly bychom aspoň vidět tu ženu?“</p>

<p class="e-bookprozatext">„Ach, to není nic pro dámy!“ zašklebil se kapitán. „Není
to vůbec pěkný pohled.“</p>

<p class="e-bookprozatext">„Třeba bychom vám mohly nějak pomoci,“ žadonila Laura.
</p>

<p class="e-bookprozatext">„Jak, signora!“ vzdychl kapitán tak tragicky, že mu
málem vytryskly slzy. „Nemůžete ji ani znát. Není zdejší a&nbsp;není to také
ani lázeňský host. Je to cizinka, patrně studentka. A&nbsp;byl bych velice nerad,
kdybyste zase měla omdlít.“</p>

<p class="e-bookprozatext">Cizinka. Studentka. Něco se mi hnulo v&nbsp;kastlíku,
jako v polospánku. Mrkla jsem korunama pinií ke slunci. Horkem přímo syčelo,
vrhalo příjemný stíny na hospodu s&nbsp;oranžovou střechou, na pány v&nbsp;bílým,
který se už zas pustili do diskuse, na kapitána se žlutejma bulvama a&nbsp;na
Lauru v&nbsp;tenkejch šatech, navlečenejch na její junonický tělo jak těsná
rukavice. Kapitán jistě musel aspoň zadoufat, že prasknou.</p>

<p class="e-bookprozatext">„Signore capitano,“ oslovila jsem kapitána svou velice
prolamovanou italštinou. „Nebyl na tý cizince ruksak?“</p>

<p class="e-bookprozatext">Asi jsem udělala nějakou gramatickou chybu, ponivač
kapitán se usmál a&nbsp;hned zase nastražil uši. „Ruksak? Na ní ne, ale vedle
ní,“ pravil vtipně. „Jak to víte?“</p>

<p class="e-bookprozatext">„Viděla jsem takovýho cizinku,“ přednášela jsem
svědomitě. „V&nbsp;krátkejch kalhotkách a&nbsp;s&nbsp;ruksakem a&nbsp;na něm
vlaječka.“</p>

<p class="e-bookprozatext">„Jaká vlaječka?“ skočil mi do řeči.</p>

<p class="e-bookprozatext"><span class="calibre3">„Nějaká,“ řekla
jsem. „Byla moc daleko. Ale dívka zastavila červený auto s&nbsp;bílým mužem.
Běžela kolem chladiče okolo a&nbsp;sedla vedle.“</span></p>

<p class="e-bookprozatext">„Díky, Bože, díky!“ zvolal kapitán k&nbsp;nebesům. Pak
se otočil k&nbsp;panstvu v&nbsp;bílém a&nbsp;zařval krvelačně. „Teď uvidíte,
holomci! Očitý svědek!“</p>

<p class="e-bookprozatext">Zahrozil na ně pěstí, na mě vycenil chrup a&nbsp;pravil
galantně: </p>

<p class="e-bookprozatext">„Popište, prosím, bílého muže v&nbsp;červeném autě.“</p>

<p class="e-bookprozatext">„Bílého muže nemůžu,“ namáhala jsem se dál.</p>

<p class="e-bookprozatext">Kapitán zaúpěl:</p>

<p class="e-bookprozatext">„Proboha, proč? Muž je přece větší než vlaječka?“</p>

<p class="e-bookprozatext">„Je větší,“ vykládala jsem rozvážně a&nbsp;hledala
slovíčka. „Ale já pozorovala pouze dívku v&nbsp;krátkých kalhotkách. Měla pěkné
dlouhé nohy. Ty jsem pozorovala, když ona obcházela předek okolo a&nbsp;sedla
vedle.“</p>

<p class="e-bookprozatext">Kapitánovi svítivý úsměv pohasl. Pravil zklamaně:</p>

<p class="e-bookprozatext">„Nohy? Proč signora pozoruje nohy? Proč ženské? Proč
ne pánské?“ žasl a&nbsp;úžasem sáklo nějaký podezření. Šlehl žlutým očkem po
ztepilý Lauře, bleskově odhad mou vizáž s&nbsp;barovejma kruhama pod očima,
kterejch já ne a&nbsp;ne se zbavit, a&nbsp;podezření, jak se říká, rozkošatělo.
Ale odpalírovala jsem ho:</p>

<p class="e-bookprozatext">„Protože bílý muž měl nohy zastrčené v&nbsp;autě,“
pravila jsem. „Ostatně páni vždy mívají nohy zastrčené v&nbsp;kalhoty. Není
dosti k&nbsp;pozorování.“</p>

<p class="e-bookprozatext">Nevzdal se sice toho svýho pikantního podezření, ale
přišel na novou spásnou myšlenku. Chrup, kterej by moh pronajímat na reklamní
fotografie, zase přede mnou zaperleťovatěl.</p>

<p class="e-bookprozatext">„Nevadí,“ zvolal. „Pán měl nohy zastrčené v&nbsp;autě.
Ale auto nebylo zastrčeno v&nbsp;ničem!“ zaopičil se po mý cizinecký italštině.
„Auto jste viděla úplně celé, ano?“</p>

<p class="e-bookprozatext">„Ano. Bylo to malinové auto beze střechy.“</p>

<p class="e-bookprozatext">„A&nbsp;jaký typ? Jaká značka?“ Kapitán ukázal na pět
luxusních vozejků před hospodou. Koukla jsem na ně, ale bylo mi to přirozeně
málo platný.</p>

<p class="e-bookprozatext">„Já nevím,“ řekla jsem. „Já se v&nbsp;autech
nevypoznám.“</p>

<p class="e-bookprozatext">Kapitán těžce dosedl na židli a&nbsp;chytil se za
hlavu.</p>

<p class="e-bookprozatext">„Proč mě trestáš, veliký Bože!“ zaúpěl. „Sešleš
očitého svědka&nbsp;– a&nbsp;on se nevypozná v&nbsp;automobilech!“ Pak vytřeštil
oči a&nbsp;pravil vítězně: „Ale zase nevadí. Signorina viděla celé auto,
signorina ho prostě pozná od vidění!“</p>

<p class="e-bookprozatext"><span class="calibre3">A&nbsp;už mě vlík
za ruku k&nbsp;tý svý malý soukromý výstavě motosportu.</span></p>

<p class="e-bookprozatext">Jenže, jak jsem řekla, všechno málo platný.</p>

<p class="e-bookprozatext"><span class="calibre3">Prohlížím si ty
luxusní vozítka jedno po druhým a&nbsp;nic mi to neříká.</span></p>

<p class="e-bookprozatext">Kapitána to vzalo. Kles na lavičku před hospodou
a&nbsp;jal se proklínat Boha, kterýho do tý chvíle servilně vzýval. Rozhlídla
jsem se a&nbsp;vidím, že zatímco já prohlížela vozejky, Laura si prohlíží
vozataje. Mrknu taky tím směrem a&nbsp;zdáli se mi najednou jako ty auta, jeden
jako druhej, všichni ulízaný, osmahlý, černovlasí playboyové, sériová výroba,
jenom dva z&nbsp;nich nepatrně ozvláštněný knírkem.</p>

<p class="e-bookprozatext">Kouknu zase na kapitána a&nbsp;ten se právě zvedá jak
hypnotizovanej, plíživě se přibližuje k&nbsp;Lauře, která je zahleděná na těch pět
samečků v&nbsp;bílým, co jeden z&nbsp;nich je vrah z&nbsp;vilnosti, a&nbsp;už
je kapitán u&nbsp;ní a&nbsp;oslovuje ji úlisně zespoda:</p>

<p class="e-bookprozatext">„Signora taky viděla bílého muže! A&nbsp;signora je
nádherná žena, stoprocentní žena. Signora si nevšímá ženských nohou v&nbsp;krátkých
kalhotkách. Signora si všimla muže! Mám pravdu? Jak vypadal?“</p>

<p class="e-bookprozatext">Tenhle kašulírismus vykouzlil na Lauřinym antickým
obličeji výraz hluboký odpovědnosti a&nbsp;já věděla, že je zle. Laura si začne
vymejšlet.</p>

<p class="e-bookprozatext"><span class="calibre5">„Když já nevím…“
zamrckovala. „Ono to přece jen bylo dost daleko…“</span></p>

<p class="e-bookprozatext">„Ach, signora má nádherné oči,“ pracoval dále kapitán.
„Nádherné oči! Signora si jistě vybaví podobu. Pozor!“ zařval zničehonic
a&nbsp;bez ohledu na protesty dal těch pět playboyů nastoupit do řady, uklonil
se před Laurou a&nbsp;gestem naznačil, že má jako hochy k&nbsp;dispozici.</p>

<p class="e-bookprozatext">Laura se předvedla bez chyby. Obešla každýho zvlášť,
kolem dokolečka, mhouřila veliký oči, přistupovala a&nbsp;odstupovala, trvalo
to asi tisíc hodin. Nakonec poodešla stranou, kde se kapitán celou tu dobu
pohupoval na patách a&nbsp;zářil, a&nbsp;tam dali hlavy dohromady. Rokovali
tiše, tichounce, občas šlehli okem po těch pěti zoufalcích, kterejm po čílkách
zurčel pot, až kapitán nakonec to divadýlko přece jen zakončil, povídal zvučně „Mno!“,
upravil si sako a&nbsp;rázným krokem si zapromenoval sem tam kolem bělostný
řady. A&nbsp;zase sem tam a&nbsp;ještě jednou, natahoval to teda mistrovsky.
Pak se zastavil před jedním, černovlasým, ulízaným a&nbsp;patrně i&nbsp;vylízaným
jako všichni ostatní, absolutně vyloučený, že by na tu dálku byli šli rozeznat,
přikrčil se&nbsp;– a&nbsp;divoce skočil po jeho sousedovi, právě když ten si
užuž oddechoval.</p>

<p class="e-bookprozatext"><span class="calibre5">„A&nbsp;máme tě,
bestie!“ zařval vítězně. „Já věděl, že to seš ty! Přiznej se!“</span></p>

<p class="e-bookhvezdickystred">*&nbsp;*&nbsp;*</p>

<p class="e-booktirazacitacetext">Vybranej playboy se jmenoval
Fillippo Terra, klepal se jak to jeho jméno a&nbsp;nebylo mi nejasný, proč si
ho Laura vybrala. Byl ze všech pěti o&nbsp;poznání nejhezčí a&nbsp;nejvylízanější.</p>

<p class="e-bookprozatext">Hnedka jsem se jí v&nbsp;duchu skoro omluvila za to
podezření. Ukázalo se totiž, že Potarot Terru zná, osobně i&nbsp;z&nbsp;trestního
rejstříku, kde měli hošíka zanešenýho pro znásilnění jakýsi slečny. Znásilnění
to bylo dost pochybný, Fillippo tvrdil, že ve skutečnosti šlo o&nbsp;svedení,
ale policajti byli galantní a&nbsp;nadržovali slečně. Hoch to měl teda polepený
a&nbsp;Laura se zřejmě trefila do černýho.</p>

<p class="e-bookprozatext"><span class="calibre3">A&nbsp;mimoto se
stalo něco, co vypadalo na definitivní zpečetění playboyovýho</span> osudu.
Policajti na kapitánův rozkaz začenichali v&nbsp;Terrovým auťáku a&nbsp;jeden
tam něco našel, něco maličkýho, a&nbsp;podal to kapitánovi. Ten na to mrk
a&nbsp;oči mu zaplápolaly.</p>

<p class="e-bookprozatext">„Tak ty se nepřiznáš, mizero?“</p>

<p class="e-bookprozatext">„Nepřiznám,“ řekl zatvrzele Terra.</p>

<p class="e-bookprozatext">„A&nbsp;jak vysvětlíš, kde se v&nbsp;tvém autě vzalo
tohle!“ kapitán přidržel playboyovi před očima věcičku, kterou našli v&nbsp;autě.
Byl to normální papírek od žvejkačky, ale hošík přesto zbled.</p>

<p class="e-bookprozatext">„Koupil jsem si to&nbsp;– myslím žvejkačku&nbsp;–“</p>

<p class="e-bookprozatext">„Kde!?“</p>

<p class="e-bookprozatext"><span class="calibre13">„V&nbsp;–“&nbsp;mládenec
naprosto zrosolovatěl, „– v&nbsp;automatu u&nbsp;Picciniho&nbsp;–“</span></p>

<p class="e-bookprozatext">Kapitán se ušklíbl a&nbsp;z&nbsp;papírku
přeslabikoval: <i class="calibre10">„<span class="e-booktirazacitacetextkurzivachar">Made in Denmark</span>.</i>
Tak zavoláme Piccinimu, jestli vede dánské žvýkací gumy.“</p>

<p class="e-bookprozatext">Upřel na playboye žlutý zrak a&nbsp;hošík se
vůčihledně měnil v&nbsp;sulc.</p>

<p class="e-bookprozatext">„Ne&nbsp;– netelefonujte tam&nbsp;–“</p>

<p class="e-bookprozatext">„A&nbsp;pročpak?“</p>

<p class="e-bookprozatext">„Já&nbsp;– jsem tu holku svez,“ mladík se zhroutil na
hromádku neštěstí. „To přiznávám. Tu žvejkačku mi dala ona. Ale vysadil jsem ji
na šestasedmdesátém kilometru, protože jsem se jel podívat ke kamarádovi do
Geletta. Přísahám! Ona šla dál po silnici na San&nbsp;–“</p>

<p class="e-bookprozatext">„Ke kterému kamarádovi?“ přerušil ho kapitán ostře.</p>

<p class="e-bookprozatext">To, na co se playboy zmoh, mu teda vůbec nepomohlo.</p>

<p class="e-bookprozatext">„No jo,“ skoro zašeptal. „On nebyl doma. Potvrdit mi
to nemůže. Ale já vám přísahám při Panence&nbsp;–“</p>

<p class="e-bookprozatext"><span class="calibre3">„Konečně, proč ne?“
ušklíbl se kapitán. „Jen si klidně přísahej. Nějaká ta křivá přísaha k&nbsp;vraždě
z&nbsp;vilnosti navíc, to už ti ani nepřitíží.“</span></p>

<p class="e-bookprozatext">Na rozdíl od Laury předvedl playboy úplně nepadělaný
upadnutí do mdlob.</p>

<p class="e-bookhvezdickystred">*&nbsp;*&nbsp;*</p>

<p class="e-booktirazacitacetext">A&nbsp;mně ho bylo líto. Jak se
tak pomalu sešinul na zem a&nbsp;zátylkem se praštil o&nbsp;blatník svýho
krásnýho vozejku, měla jsem najednou pocit něčeho divnýho. „Lauro, ty potvoro,“
povídám hrdince dne česky. „Ty sis to vymyslela, nekecej. Vybrala sis ho,
ponivač se ti nejvíc líbil.“</p>

<p class="e-bookprozatext">„No dovol!“ urazila se Laura, ale trošku změkla. „Já
netvrdím, že je to von. Já jenom tvrdím, že mi připadá, že by to možná von moh
bejt, případně.“</p>

<p class="e-bookprozatext">Ale já najednou věděla na beton, ne že to Fillippo
nebyl, to ne teda, ale že já vím, anebo můžu vědět něco, co toho vrahouna
odhalí. Jenom si na to vzpomenout.</p>

<p class="e-bookprozatext">Odešla jsem k&nbsp;těm pěti autům a&nbsp;courám se
pomalu kolem nich. Na chladičích čtu firmy: masseratti, porsche, jaguár, alfa
romeo, austin. A&nbsp;zpátky: austin, alfa romeo, jaguár, porsche, masseratti.
Pak si prohlížim budoárový vnitřky těch vozítek, vymyšlenejch teda houby pro
sportovce, ale pro zvýšení sexappealu, všechny vevnitř z&nbsp;černý kůže, jako
kdyby se ty různý firmy domluvily. Podle toho se teda taky nerozeznaj. Koukám
na volanty. Dva je maj z&nbsp;nějakýho dřeva, patrně takzvanýho ušlechtilýho,
masseratti a&nbsp;jaguár. Ten jaguár patří právě Terrovi a&nbsp;napravo na
sedačce vedle řidiče má položenou tenisovou raketu. Ostatní mají volanty
z&nbsp;nějaký umělý hmoty, možná ještě ušlechtilejší, jenže když jsem
nerozeznala vlaječku na ruksaku, jak bych si mohla všimnout, jakej volant to
svíraj ty vrahounský ručičky.</p>

<p class="e-bookprozatext"><span class="calibre3">Tak to obejdu
zezadu a&nbsp;koukám na chromovaný výfuky, držáky, značky autoklubů a&nbsp;playboyklubů,
ale málo platný, nic. A&nbsp;přitom pořád vím sichr, někde úplně na dně
bedýnky, že mám v&nbsp;ruce důkaz.</span></p>

<p class="e-bookprozatext">Pak mi napadne: sakra, jakej vozejk to má vlastně
Laura? Jdu a&nbsp;koukám: jaguár. Taky malinovej, taky černá kůže, volantek
z&nbsp;ušlechtilýho dříví. Ale nic. Jestli tamto byl taky jaguár, to opravdu
nevím. Bylo to červený auto. Jako malina. Bez střechy. Řídí se volantem. Má
čtyři kola. To jsou, Evinko, všechno ohromně cenný detaily, to tedy jsou, to je
fakt.</p>

<p class="e-bookprozatext">Ještě jednou, už spíš ze zoufalství, se profláknu
kolem těch kvalitních vejrobků, opravdu nic, nic, nic, a&nbsp;najednou přeci
něco a&nbsp;v&nbsp;bedýnce mezi pilinama, co je tam většinou mám uskladněný,
zadoutná jiskřička.</p>

<p class="e-bookprozatext">„Pane Potarot!“ zavolám na kapitána, jenž mezitím
kázal přinést chianti a&nbsp;nyní jím nalejvá mou mazanou kamarádku a&nbsp;přikrmuje
ji olivama. „Pane Potarot! Pan Terra to nebyl. Pusťte ho!“</p>

<p class="e-bookprozatext">„Ale, ale!“ zakroutí Potarot ironicky hlavou a&nbsp;najede
na vopičinu: „A&nbsp;kdopak to tedy byl, kdo byl zastrčen ve vozíku?“</p>

<p class="e-bookprozatext1">„Pan Terra ne,“ říkám klidně. „Vzpomněla jsem
si, že jsem si u&nbsp;bílého muže přece jen některé věci povšimla. Tamten měl
na nose knírek,“ lžu, ale vím proč. Vím, že playboy Fillippo Terra to nebyl.</p>

<hr/>
  <p class="e-booktirazacitacetext">To, milí čtenáři, víte jistě vy
  také. Vraha zatím označit nemůžete, ale neunikly-li vám dvě velmi nápadné
  stopy, je vám jasné, proč Eva s&nbsp;takovou jistotou tvrdí, že Terra není
  pachatelem. A&nbsp;zároveň se ovšem dopustila malého hříchu proti Knoxovým
  přikázáním.</p>
<hr/>

<p class="e-bookodsazeniodstavcepred">„Co nepravíte!“ kapitán spráskl ruce
a&nbsp;pak udeřil pěstí rozjařeně do stolu, až z&nbsp;hrdla opletený láhve
ustříklo Lauře za ňadra. „Bílý muž měl na nose knírek!“ Nová rána pěstí. „Ale
pak to nemohl být žádný z&nbsp;přítomných pánů, cha, cha, cha!“ veselil se
kapitán nad tou švandovní záležitostí. „Protože žádný nemá knírek <span class="e-booktirazacitacetextkurzivachar">na </span>nose!“</p>

<p class="e-bookprozatext">„Jestli signor dovolí,“ pravím ironicky. „Když signora
Laura má oprávnění na osmdesát metrů poznat muže, že to je on, mám já oprávnění
poznat muže, že to není on.“</p>

<p class="e-bookprozatext">Kapitán vytáhne obočí.</p>

<p class="e-bookprozatext"><span class="calibre3">„Zajisté, signorina
má právo. Ale signor Terra přiznal, že vezl u&nbsp;sebe v&nbsp;autě zastrčenou
dánskou ženu!“ Nová rána pěstí, chechtot jak v&nbsp;operetě a&nbsp;pohled směrem
k&nbsp;Lubomíře, kterej žadoní o&nbsp;pochvalu.</span></p>

<p class="e-bookprozatext">„Ale signor Terra trvá, že dánskou ženu vystrčil
z&nbsp;vozu a&nbsp;ona popošla živá dál po silnici.“</p>

<p class="e-bookprozatext">„Signor Terra na to nemá důkazy.“</p>

<p class="e-bookprozatext">„Vy rovněž ne,“ povídám. „Zkrátka, požaduji učinit
rekonstrukci na místě činu. Se všemi bílými pány. Pachatel bude poznán následkem
jeho vozu.“</p>

<p class="e-bookprozatext">Kapitán mě chce opět zpražit svou stometrákovou
ironií, ale vtom ho osvítí nějakej nápad: „Výborně, signorina, proč ne?“ praví
mile. „Kriminalistická praxe nás učí, že na místě činu dochází leckdy ke
zhroucení pachatele!“</p>

<p class="e-bookhvezdickystred">*&nbsp;*&nbsp;*</p>

<p class="e-booktirazacitacetext"><span class="calibre3">Tak
teda zas sedíme s&nbsp;Laurou na trávníku, ještě se tu válej papíry z&nbsp;našeho
pikniku, slunce zřetelně popošlo k&nbsp;západu a&nbsp;na modravý betonce stíny
zešikměly. A&nbsp;je s&nbsp;náma tentokrát kapitán Potarot a&nbsp;ironií se
překonává: „O, signorina si troufá!“ žertuje. „Signorina nerozezná porche od
alfa romeo, signorina neví nic o&nbsp;automobilové technice, a&nbsp;přesto si
troufá rozpoznat pachatele následkem jeho vozu!“</span></p>

<p class="e-bookprozatext">„Započněte!“ vyzvu ho ledově. „Třeba dnešní den ukáže,
že některé postřehy o&nbsp;automobilové technice chybí u&nbsp;vás, a&nbsp;nikoli
u&nbsp;mě, signore capitano!“</p>

<p class="e-bookprozatext">Ale kapitán se pouze zachechtá, zatleská a&nbsp;zdvihne
ruku. Malinký policista v&nbsp;dálce na betonce zdvihne rovněž ruku a&nbsp;někde
kus dál za piniema zaburácí motor. V&nbsp;mezeře mezi stromy, kde před pár
hodinama stála ta chudák Dánka s&nbsp;ruksakem, přešlapuje teď nějaká bosá
dobrovolnice a&nbsp;Laura vedle mě uraženě mlčí.</p>

<p class="e-bookprozatext">„Jako první,“ pronese kapitán po způsobu hlasatelů na
Targa Florio, „pojede Giovanni Pelotta na voze austin.“ Zmlkne, v&nbsp;mezeře
mezi stromy se objeví autíčko barvy malin, za volantem bílej sekáč, bosá holka
v&nbsp;černejch šatech nasedne, autíčko odstartuje a&nbsp;je fuč.</p>

<p class="e-bookprozatext">„Co myslí signorina,“ praví kapitán a&nbsp;ironie
z&nbsp;něj přímo kape. „Měl jezdec, zastrčený v&nbsp;tomto voze, knírek na
nose, nebo neměl?“</p>

<p class="e-bookprozatext"><span class="calibre13">„Nevšimla jsem si&nbsp;–“
povídám a&nbsp;jenom se mi potvrdilo, že na tu dálku je absolutně nemožný
poznat vlastního milence, natož si všimnout nějakejch knírků. „Všimla jsem si
o&nbsp;jiné věci,“ povídám. „Signor capitano by udělal víc dobře, kdyby si také
všímal o&nbsp;nějaké jiné věci.“</span></p>

<p class="e-bookprozatext">Jenže kapitán, opojený zčásti chianti, zčásti
Lubomírou a&nbsp;z&nbsp;největší části svou taliánskou domejšlivostí, mý
nabádání ignoruje a&nbsp;hlásí dál:</p>

<p class="e-bookprozatext">„Jako druhý&nbsp;– Sergio Volante na voze porsche!“</p>

<p class="e-bookprozatext"><span class="calibre13">Opět se celý
divadýlko opakuje, holka nasedne a&nbsp;odjede, Potarot se znova pozeptá po
knírku, ale teď ignoruju já jeho. Následuje Pignolo na masseratti a&nbsp;Sylvestri
na jaguáru, a&nbsp;Potrat si ničeho nevšimne. Kypí výbornou náladou. Ohlásí
Fillippo Terru na alfa romeo a&nbsp;dvorně podá Lauře dalekohled. Terra naloží
bosou holku do alfa romeo a&nbsp;zmizne s&nbsp;ní za piniema. Divadýlko končí. Žádnej
pachatel se nezhroutil.</span></p>

<p class="e-bookprozatext">„Signorina, která má výborný postřeh na automobilovou
techniku,“ překonává se kapitán a&nbsp;škemrá očima o&nbsp;pochvalu, ale
Lubomíra trucuje, „signorina jistě může označit pachatele.“</p>

<p class="e-bookprozatext"><span class="calibre20">„Signorina může,“
pravím pomalu. „Může také pan kapitán Potrat?“</span></p>

<p class="e-bookprozatext">„Potarot!“ opraví mě Potráteček, netuše, co jsem si
pomocí češtiny dovolila. „Zajisté že může!“ A&nbsp;z&nbsp;nedostatku stolu
bouchne do vlastního kolena. „Je to Fillippo Terra na voze alfa romeo.“</p>

<p class="e-bookprozatext">„Nikoli,“ pravím. „Je to Sylvestri na jaguáru.“</p>

<p class="e-bookprozatext">Potrátek udělá ohromenýho a&nbsp;laškovně hodí
sebejistým očkem po Lauře.</p>

<p class="e-bookprozatext">„Signorina to zajisté snadno může dokázat?“</p>

<p class="e-bookprozatext">„Ovšem,“ pravím chladně. „Podívejte, pane Potrat&nbsp;–“</p>

<p class="e-bookprozatext">„Potarot!“ opraví mě s&nbsp;úšklebkem, jak jsem jako
pitomá, a&nbsp;Laura, která přirozeně dobře rozumí, loupne po mně zlým okem.</p>

<p class="e-bookprozatext">„Podívejte, pane Potrat,“ opakuju tvrdohlavě. „Na tuto
dálku <span class="calibre5">nelze poznat nic. Ani knírek, ani
vlaječka, ani obličej, ani vlastní bratr</span> celý. Lze poznat auto, ale to
já nepoznám. Na tuto dálku lze rozeznat však pohyby. A&nbsp;tyto usvědčují
vraha.“</p>

<p class="e-bookprozatext">„Pohyby?“ podiví se Potarot divadelně. „Ale vrah byl
zastrčený v&nbsp;autě. Příliš se nehýbal.“</p>

<p class="e-bookprozatext">„Vrah se <span class="e-booktirazacitacetextkurzivachar">vůbec </span>nehýbal.
Hýbala se <span class="e-booktirazacitacetextkurzivachar">oběť</span><i class="calibre10">“</i> povídám.</p>

<p class="e-bookprozatext">„Ach tak, signorina si všímá ženských nohou,
nezastrčených v&nbsp;kalhotkách!“ A&nbsp;Potrátek na mě zahrozí prstíkem. „Signorina
je patrně zvláštní signorina. Avšak poněkud přehání. Dedukce je dedukce,
jenomže z&nbsp;pohybu nohou oběti usuzovati na vraha&nbsp;– příliš fantastické!“</p>

<p class="e-bookprozatext">„Vůbec ne. Úplně logické,“ povídám čím dál ledovějc. „Pamatujete
se, jak jsem vám to popisovala? Dívka zastavila červené auto s&nbsp;bílým
mužem, oběhla chladič a&nbsp;posadila vedle.“</p>

<p class="e-bookprozatext">„Posadila co vedle?“ posmívá se Potrat mý gramatice. </p>

<p class="e-bookprozatext">„Posadila sebe vedle,“ odseknu. „Tak co?“</p>

<p class="e-bookprozatext">„Nic!“ šklebí se Potarot a&nbsp;nedochází mu vůbec
nic, ani pěšourem. Chvilku ještě mlčím a&nbsp;pak řeknu:</p>

<p class="e-bookprozatext">„Mohou jezdit ještě jednou dokola?“</p>

<p class="e-bookprozatext">A&nbsp;Potrátek je pořád v&nbsp;dobrý náladě.</p>

<p class="e-bookprozatext">„Pro signorinu všechno!“ zahlaholí a&nbsp;vydá
příslušný rozkazy. A&nbsp;tak zase playboyové jezděj, jeden za druhým, zase
bosá <span class="calibre5">dobrovolnice nasedá a&nbsp;porsche,
masseratti, alfa romeo i&nbsp;austin mizej za piniema</span>. Jsem úplně tvrdá,
jak z&nbsp;kamene. Pak jede poslední, jaguár, holka oběhne chladič, nasedne,
jaguár si dá odpich a&nbsp;je ten tam. A&nbsp;Potrátek najednou jaksi znejistí.
Koukne po mně, čílko orosej kapičky potu, zabručí něco, a&nbsp;ačkoliv ho
o&nbsp;to nežádám, dá si to předvíst znova. Playboyové, celí zblblí, opět
absolvují jízdu smrti a&nbsp;Potrátkovi klesne čelist a&nbsp;on po mně
provinile zabrejlí:</p>

<p class="e-bookprozatext">„Jak jste to povídala, signorino?“</p>

<p class="e-bookprozatext">„Slyšel jste správně,“ pravím ledově. „Dívka <span class="e-booktirazacitacetextkurzivachar">oběhla </span>chladič a&nbsp;posadila se vedle
vraha.“</p>

<p class="e-bookprozatext">A&nbsp;kapitán Potarot provede něco, co ho šlechtí. Vstane
z&nbsp;uválený trávy, přitáhne si řemení, opráší puky, hluboce se přede mnou
ukloní a&nbsp;zahanbeně pronese:</p>

<p class="e-bookprozatext">„Signorino, promiňte prosím mou nevychovanost. Hluboce
se kořím vašemu postřehu.“</p>

<p class="e-bookhvezdickystred">*&nbsp;*&nbsp;*</p>

<p class="e-booktirazacitacetext">Když jsme potom sjeli dolu na
silnici, stálo tam za sebou pět zaparkovanejch vozejků a&nbsp;v&nbsp;nich
vyčerpaně sedělo pět bílejch playboyů, a&nbsp;tam to konečně došlo i&nbsp;Lauře,
mý stoprocentně ženský přítelkyni. To už teda taky muselo. Jak jsme se
zastavili před prvním vozejkem <span class="calibre3">a&nbsp;koukli
na ně, vzorně vyřízený v&nbsp;zástupu na kraji silnice, čtyři playboyové</span>
seděli v&nbsp;zástupu, jenom jeden z&nbsp;řady vybočoval. Ten, co seděl ve voze
jaguár. Sylvestri, synátor nějakýho průmyslníka, kterej si tu svou přepychovou
návnadu na stopařky dovez rovnou z&nbsp;Anglie. A&nbsp;ponivač chtěl mít něco
úplně extra, nevybral si kontinentální verzi toho báječnýho autíčka.</p>

<p class="e-bookhvezdickystred">*&nbsp;*&nbsp;*</p>

<p class="e-booktirazacitacetext">Ještě ten večer mi vrchní v&nbsp;baru
Orient předal čtyři dopisy. Ve všech plno květnatejch díků, a&nbsp;což je
mnohem zajímavější, taky různý nabídky. Ani jedna sice k&nbsp;sňatku, ale dva
mě zvali na rande do Říma, jeden do Benátek a&nbsp;jeden dokonce na měsíc na
túru soukromou jachtou po Atlantiku. Uložila jsem dopejsky do šuplíku v&nbsp;šatně
a&nbsp;odtamtud mi je ještě ten večír někdo neznámej ukrad.</p>

<p class="e-bookprozatext">Laura se udobřila. Pojala dokonce obdiv k&nbsp;mýmu
mozečku.</p>

<p class="e-bookprozatext">„Jak můžeš bejt tak chytrá, Evi,“ žasla druhej den
u&nbsp;stolu pokrytého ovocem a&nbsp;alkoholem. „Copak se nepamatuju nebo co,
žes každej rok dělala repec z&nbsp;matiky, s&nbsp;výjimkou sexty?“</p>

<p class="e-bookprozatext"><span class="calibre3">„</span>V&nbsp;sextě
jsme měli toho mladýho jezuitu místo pátera Šilhana,“ <span class="calibre3">povídám. „Jakpak von se menoval? Ten se ztvrd do mě, ne jako vobvykle</span>
navopak, tak sem ho vykořistila. Ale jinak se pamatuješ správně. Tohle ale nemá
s&nbsp;matikou nic společnýho. To je čistě, že dyž se koukám, tak vidim.
Detajlíky, víš? To uměj skoro všechny ženský.“</p>

<p class="e-bookprozatext">„Skoro všechny možná,“ Laura se podívala na kresbičku,
kterou si musela zhotovit, aby to pochopila. „Já asi patřim k&nbsp;těm
výjimkám, nebo nejsem ženská.“</p>

<p class="e-bookprozatext1">To tedy spíš to první, pomyslím si a&nbsp;kouknu
taky na kresbičku. Nad ní stál žalostnej důkaz, jak se v&nbsp;cizině zapomíná
na pravopis mateřštiny:</p>

<p class="e-bookprozatextkurziva">Dívka objehla chladič a&nbsp;posadila se vedle
řídiče.</p>

<p class="e-bookodsazeniodstavcepred1">A&nbsp;pod tím byl
celej ten fórek vyvedenej v&nbsp;pastelkách jedný ze šesti Lubomířinejch dcer.</p>

<p class="e-bookhvezdickystred"><img alt="2" src="../Images/2.jpg"/><br/></p>

<p class="e-bookodsazeniodstavcepred1">A&nbsp;já si řekla,
že mi ten zloděj, co ukrad ty výhodný nabídky, prokázal možná dobrou službu.
Playboyům s&nbsp;otevřenýma sporťákama není co věřit. A&nbsp;měsíc na soukromý
jachtě. Tůdle.</p>

</div>
</body>
</html>