<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Hříchy pro pátera Knoxe</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">

<p class="e-bookprozatextkurzivabezpredsazeniprvradku">&#160;</p>

<p class="e-bookprozatextkurzivabezpredsazeniprvradku">&#160;</p>

<p class="e-bookprozatextkurzivabezpredsazeniprvradku">&#160;</p>

<p class="e-bookprozatextkurzivabezpredsazeniprvradku">Někdy je život jiný, než
by měl být, a&#160;pak je dobře jej změnit. Pokud to jde. Protože to skoro
nikdy nejde, je příjemné aspoň se uchýlit do světa vymyšleného pro takové případy.
Do Londýna každého z&#160;nás, kteří chceme zapomenout; kudy rachotí Holmesův
kočár a&#160;kde vražda není hřích.</p>

<p class="e-bookprozatextkurziva">Kde je to hra. Odjakživa jsem ji rád hrál,
a&#160;tak jsem si vymyslil tyhle hříchy ne proti Desateru z&#160;dávných hodin
katechismu, ale proti přikázáním jistého pátera, jenž kdysi také vraždíval
v&#160;tom krásném městě Sira Conana. Jmenoval se Ronald Arbuthnot Knox, žil
v&#160;letech 1888 až 1957, byl to anglikán, ale konvertoval ke katolictví.
Udělal slušnou církevní kariéru a&#160;není bez významu v&#160;teologické
literatuře. Byl také přítelem mnoha spisovatelů, mezi nimi G. K. Chestertona.
Snad od něho se nakazil láskou k&#160;detektivkám.</p>

<p class="e-bookprozatextkurziva">Nejenom že je četl; sám je také psal. Spíše než
svými romány zůstane však v&#160;historii žánru dvěma teoretickými výkony
vpravdě chestertonovského ducha. Založil „holmesologii“, zábavnou pseudovědu,
když jednou žertem napsal esej, v&#160;níž fiktivního detektiva líčil jako
historickou osobu. A&#160;vymyslel si Desatero, které najdete za touhle
předmluvou.</p>

<p class="e-bookprozatextkurziva">Bylo to v&#160;době zlatého věku anglické
detektivky a&#160;její čelní pěstitelé v&#160;čele s&#160;Chestertonem a&#160;Anthony
Berkeleym (alias Francisem Ilesem) založili slavný Detection Club&#160;– spolek
pěstitelů vymyšlených homicidií. Jako každý řádný spolek i&#160;tenhle klub
potřeboval stanovy: našel je v&#160;Knoxově Desateru. Teolog, honěný v&#160;tomistické
logice, vytvořil tu uznávaný nejlepší kodex toho, co se smí a&#160;co se nesmí
v&#160;detektivce.</p>

<p class="e-bookprozatextkurziva">A&#160;já jsem vzal to Desatero, z&#160;hlíny
podvědomých zdrojů jsem uplácal ideální ženu (v jistém smyslu: platonském, ne
v&#160;tom, jemuž jistí lidé říkají morální) a&#160;dal jsem jí zhřešit; různě,
ale také tímto způsobem.</p>

<p class="e-bookprozatextkurziva">Jako v&#160;každé detektivce, je i&#160;zde
čtenářovým úkolem odhalit buď pachatele (pak je to technickým termínem řečeno
WHODUNIT), nebo motiv jeho činu (WHYDUNIT), nebo jak byl čin spáchán
(HOWDUNIT), anebo konečně najít odpověď na všechny tři tyhle otázky. Pro
usnadnění nesnadného úkolu je hlavní otázka každé povídky označena v&#160;podtitulu.</p>

<p class="e-bookprozatextkurziva">Neboť čtenářův úkol je zde mimořádně nesnadný.
Na rozdíl od jiných detektivek měl by také poznat, proti kterému přikázání
Desatera pátera Knoxe ta která povídka hřeší. Každá hřeší pouze proti jednomu,
a&#160;je jich jenom deset. Poznat ovšem&#160;– jak každý zkušený čtenář takto
pokleslé literatury ví&#160;– neznamená uhodnout, ale vydedukovat a&#160;logicky
dokázat.</p>

<p class="e-bookprozatextkurziva">Že se to mnohým čtenářům podaří, o&#160;tom
nepochybuji. Doufám jenom, že ani ty ostatní hříchy veselé smutné dívky, která
je tu poněkud neuvěřitelným holmesem, čtenáře nepopudí. Eva sice občas mluví
tak, jak se nepíše, a&#160;třebaže je to svobodná slečna, dělá to, co je lidské
a&#160;dělají to všichni. Po světě chodí nemorálnější charaktery, například
jeden stárnoucí poručík. Ale ani on, přes svoje nevhodné tužby, není snad
z&#160;nejhorších.</p>

</div>
</body>
</html>